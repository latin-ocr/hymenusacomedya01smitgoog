Pnocoous

et vitae et Juliae adamatae restituitur.

Ergo Hymenaeo qui favetis mihi,

hanc fabulam faciles meo nomine accipite.
Nam, quod quidam dictitant malevoli,
alienam nos dare vobis comaediam

vestitu novo immutatam pardulum,

aut suam nimis produnt inscitiam,

aut (si videri ignorantes nolunt) malitiam.
Nam huic comaediae dedit olim materiam
plus trecentis hinc annis in Decamero Bocatius,
cum chirurgum Rogerus inhoneste falleret.

In quam si plures inciderint inscii,

quod nos nescimus (sed vt videtis potest fieri)
vestrum iudicium sit vtrum probetis magis.
Personas, ornatum, exiguam supellectilem,
finemque adeo nostra esse spondeo,

nec a quopiam mutuata propter inopiam.

Et, si exempla conferre liceat,

haec a Bocatij fabula longe magis est alia,
quam a Colace Menandri Eunuchus Terentij.
Vos ergo animos me rogante advortite,
quibus ego hanc cupio placere fabulam.
quodsi benigne quisquam auscultare noluerit,
exurgat foras, et bona cum venia ambulet,

vt sit vbi sedeant, qui auscultare velint.

 

